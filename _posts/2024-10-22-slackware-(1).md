---
layout: post
date:   2024-10-22 15:58:00 +0300
---
Yakın bir zamanda Debian 12'den Slackware'a geçiş yaptım ve açıkçası bu kararımdan pişman değilim.

Debian 12'nin stabil sürümünü ortalama 5-6 ay boyunca kullandım ve ufak tefek sorunlar haricinde pek de sorun çıkarmadı (stabil adının hakkını veriyordu).
Buna rağmen ben biraz daha farklı çalışan bir GNU/Linux dağıtımı arıyordum. Araştırma yaparken LFS ve Gentoo gibi birçok sistemle de karşılaştım fakat onlarda pek ilgi çekici bir şey bulamadım (LFS'e böyle demek haksızlık tabi ki, onun sağladığı katkılar ayrı). LinuxQuestions sitesinde dolaşırken birden "Slackware" kelimesinin geçtiği bir başlık ilgimi çekti. Daha önce bu kelimeyi görmediğim için ben de hemen konuya tıkladım ve içeriğini okudum.

Böylece Slackware ile bir nevi tanışmış oldum ve o andan itibaren sürekli bu dağıtımla ilgili araştırma yapmaya başladım. Yaklaşık 3-4 gün süren araştırma sonrasında kayda değer derecede bilgi edindim ve bu sistemi denemeye karar kıldım. Tabi söylemek gerekir ki bu sistemin felsefesi de Debian'a biraz benziyor. Stabil (hem de taş gibi), sade, temiz ve hızlı. Aynı zamanda gelişmiş kullanıcıların bilgilerini ve yeteneklerini törpülemeleri için de birebir (Slackware'i henüz Linux'u yeni öğrenmeye başlamış birisi için önermek doğru olmaz). Örneğin paket yöneticileri vasıtasıyla uygulama yükleme yapıyorsanız komfor alanınızdan biraz çıkmanız gerekecek. Her ne kadar Slackware'da paket yöneticisi olsa da elle yükleme yapmak daha iyi bir çözüm olabiliyor. Bunun sebebi de yüklediğiniz uygulamaların hangi bağımlılıklara sahip olduğunu yakından inceleyebilmek ve o uygulamanın Slackware ile nasıl entegre olduğuna bir anlam verebilmekten ibaret.

### Slackware'i kurmak
Aslına bakılırsa Slackware'i kurmak otomatik bir kurucu ile gerçekleşmiyor fakat ilginç bir şekilde bu onu kurmayı daha eğlenceli hale getiriyor. Neden olduğuyla ilgili en ufak bir fikrim yok. Kurarken aşama aşama ne yapacağınızla ilgili kararlar vermeniz gerekmekte. Her şeyin öncesinde diğer bütün dağıtımlarda olduğu gibi partition oluşturma kısmını halletmelisiniz. Slackware, 15. sürümü ile EFI sistemini içeren cihazlarda da çalıştığından ötürü partition oluştururken, dosya sisteminin ve swap partition'ın yanında bir de EFI partition'ı oluşturmanız gerekiyor (eğer EFI sistemini kullanmayan bir bilgisayar kullanıyorsanız buna gerek yok, zaten kurulum aşamasında sisteminizde EFI olup olmadığı dikkate alınıyor). Swap için 2-3GB, EFI içinse 600-800MB yer ayırmanız muhtemelen yeterli olacaktır. Sonrasında ise Slackware'in kurulmadan önce hangi bileşenlerini kurmak istediğinizi teker teker seçebiliyorsunuz. 2 zorunlu seçenek haricinde (ki bunlar sistemin çalışması için gerekli olan bileşenler, bunları kurmayıp şansınızı deneyebilirsiniz) diğer bileşenleri kurmadan da Slackware'i kullanabiliyorsunuz. Sonucunda da ortalama 150-200MB disk alanı kaplayan bir sisteminiz oluyor.

### Elleri kirletmek gerek
Slackware'i kullanmak için elleri biraz kirletmek şart. Çoğu şey sizin için yerine gelmiyor ve kendi işinizi kendiniz görmeniz gerekiyor. Zaten bu sistemin en başta oluşturulma amacı da bundan ibaret. Sistemi yakından tanıyabilmek ve içinde neler olup bittiğini gözlemeyebilmek, Slackware'in size verebileceği en iyi imkanlardan sadece bir tanesi; en azından bence öyleydi.

İlerleyen zamanlarda Slackware serüveniyle ilgili daha fazla yazı paylaşacağım. Sadece serüvenin kendisi değil, Slackware'in direkt olarak kendisini içeren teknik yazılar da yazmayı planlıyorum. Slackware'i konu alan resmi kitabın Türkçe çevirisinin barındırıldığı sunucu kapatıldığından ötürü herhangi bir şekilde çeviriye ulaşılamıyor. Belki ben de bu eksiği tamamlayabilirim diye düşünüyorum. Zamanla göreceğim.